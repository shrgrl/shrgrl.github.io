Herkese merhaba arkadaşlar. Bugün sizlerle Amazon ile yaptığım iş mülakatı ile ilgili edindiğim tecrübelerimi paylaşacağım. 

Her mühendis gibi benim de Amazon’da bir kariyer hedefim vardı. Bu doğrultuda birçok pozisyona başvuruda bulundum ve sonunda bir başvurudan mülakat daveti aldım. Bu benim için çok heyecan vericiydi. Çünkü mülakat olumlu sonuçlanmasa da böylesine organize bir mülakat sürecini tecrübe etmek bana çok şey kattı.
Öncelikle şunu belirtmeliyim ki benim lanım yazılım geliştirme üzerine olsa da Amazon’da kendim alanım dışındaki ilanlara da başvuru yaptım. Bunlardan biri de Graduate Retail programıydı. Daha çok yeni mezun ve az tecrübeli adaylar için açılmış bir pozisyondu. Başvurumdan uzunca bir süre sonra bir mail aldım. Bu mailde başvurumun değerlendirilmeye uygun olduğunu ve online mülakata katılımımı doğrulamam gereken bir maildi. Bana bir tarih verildi ve bu tarihte 3 saat sürecek görüşme için hangi saatlerin uygun olduğu soruluyordu. Araştırdığım kadarıyla birçok aday ilk olarak telefon mülakatından geçiyor fakat bana bu aşama gerek görülmeden direkt olarak online mülakata çağırıldım. Amazon mülakatlarında hangi ülkeden başvurmuş olursanız olun mülakatlar çeşitli ülkelerden Amazon yetkilileriyle, İngilizce bir şekilde yapılıyor. Ayrıca mailde mülakat aşamaları ve içeriğinden bahsediliyordu. Mülakat 3 aşamalı, ilki 60 dk, sonrakiler 45’er dk olacak şekilde programlandı. Mülakatlara Amazon’un kendi uygulaması olan Amazon Chime ile katıldım. Gerekli linki ve bilgileri mail ile iletiyorlar. Görüşme saati geldiğinde ilk olarak ABD’den bir yetkiliyle teknik bir mülakat gerçekleştirdik. Bana ürün kataloğu tarzında bir exel dosyası ve durumu ve bulmam gereken çözümü anlatan power point sunumu gönderdi. 30 dk’lık bir sürede dökümanı okuyup, analiz edip bazı hesaplamalar yapmam istendi. Exel dosyasında kişisel bakım ürünlerinin ve bazı özel başlıklar altındaki ücretleri yazıyordu. Benden de bir Black Friday günlerine özel indirimli bir paket hazırlamamı ve kendi belirledikleri kâr marjına göre hesaplamalar yapmam istendi. Bunları yapabilmek için finansal bilgiler ve exel fonksiyonlarına hâkim olmak gerekiyordu. Süre dolduğunda sunumumu yaptım ve bu case study ardından bana bir soru yöneltti. Kendi soruları bitti ve ardından benden istediğim soruları sorabileceğimi söyledi. Bu şekilde ilk oturumu tamamladık. Hemen ardından ikinci oturuma geçiş yaptım. İkinci oturumda Almanya'dan bir yetkili ile görüştüm. Bu oturum da neredeyse 1 saat sürdü ve sadece soru cevap şeklinde geçti. Oturum bitmeden hemen önce kendisine sorular yönetmem istendi ve bu şekilde bitti. Üçüncü oturum yaklaşık yarım saat sürdü ve burada da birkaç soru sordular ve aynı şekilde sorular yöneltmemi istediler. Bütün oturumlar bu şekilde bitti ve yaklaşık 2 gün sonra benimle devam etmeyeceklerine dair mail aldım.
Aklımda kaldığı kadarıyla bana yönelttikleri sorular şu şekildeydi;
İş hayatında karşılaştığın bir zorluğu ve bu zorluğu nasıl atlattığını anlat.
Seni çok zorlayan bir müşteri ve bu müşteriyle nasıl başa çıktığını anlat.
Bilmediğin bir şeyi işinde kullanman gerektiği zaman ne yaptın?       
Teslim sürene çok az vakit kalan bir projeyi nasıl yönettin?
Şimdilik aklımda kalan sorular bunlar. Bunlar gibi daha birçok soru sordular, hatırladıkça güncelleyeceğim. Fakat belirtmeliyim ki internette Amazon mülakat sorularını araştırdığım zaman karşıma çıkan sorularla neredeyse aynıydı.
Sorulan sorular Amazon’un liderlik prensipleri ile ilişkili sorular. Bir prensip listesi belirlemişler ve her çalışanın bu prensiplerle çalışmasını bekliyorlar. Sorulara istedikleri yanıtlar da bu prensiplerle ilişkili. Ayrıca Amazon kendine göre bir strateji belirlemiş. Soruları görüşmecilere iletirken kendi metotlarının kullanıldığı bir cevap bekliyorlar. Bu metodolojinin adı da STAR. Yani Situation-Task-Action-Result(Durum-Görev-Eylem-Sonuç). Mülakat davetini aldığım mailde de bu metot defalarca kez vurgulanmıştı. Siz de Amazon ile ilgili yapacağınız mülakatlar da bunlara dikkat etmelisiniz.

Sonuç olarak benim için çok heyecan verici ve özel bir görüşmeydi. Her ne kadar olumlu sonuçlanmasa da böyle büyük şirketlerin yapısını görmek, tanımak ve vizyon sahibi insanlarla iletişim kurmak çok güzel bir deneyimdi. 
